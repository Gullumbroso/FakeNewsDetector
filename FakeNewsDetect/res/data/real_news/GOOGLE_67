אלפים הפגינו בוואדי ערה במחאה על הריסת הבתים בקלנסווה ובאום אל-חיראן
אלפי בני אדם הפגינו היום (שבת) בוואדי ערה נגד הרס המבנים באום אל-חיראן ובקלנסווה ומותו של יעקוב אבו אל-קיעאן, האזרח שדרס למוות את השוטר ארז לוי. מאות מהמפגינים חסמו את צומת הכניסה לערערה, ושבעה מהם נפצעו באורח קל לאחר שהמשטרה השתמשה ברימוני הלם כדי לפנותם. צלם וחובש מד"א נפצעו לאחר שנורה לעברים כדור ספוג שנורה לבטנו. בהמשך השתמשה המשטרה גם במכת"זית (מכונית התזה) שהשפריצה על המפגינים חומר בעל ריח חריף. בעקבות ההפגנה נחסם לזמן קצר קטע מכביש 65. עם זאת, על אף הדיווחים של כוחות הרפואה במקום, המשטרה פירסמה הודעה בשעה שש בערב לפיה לא היו נפגעים באירוע.

חלק מהמפגינים נשאו דגלי פלסטין, ואחרים הניפו דגלים שחורים ואת תמונתו של אל-קיעאן. המוחים גם נשאו שלטים עליהם נכתב "נאבק מאוחדים נגד ממשלת הגזענות וההרס", "ארדן פושע מלחמה" ו"די להרס הבתים". המפגינים, ביניהם גם יהודים, יצאו מבניין המועצה בערערה בצעדה לכיוון בתים בכפר להם הוצאו צווי הריסה. המשטרה נערכה להפגנה בכוחות מתוגברים.

ח"כ אחמד טיבי (הרשימה המשותפת) אמר כי "אלפי המפגינים כאן שולחים מסר ברור מהציבור הערבי לנתניהו וממשלתו - לא נכנע למדינות ההריסה וההסתה". טיבי הוסיף כי "הציבור הערבי מאוחד מאחורי הנהגתו הדורשת את התפטרותו או פיטוריו של השר ארדן האחראי הוא והמפכל אלשיך למסע שיסוי, הכפשה והאשמות שקריות נגד הקורבן יעקוב אבו אל-קיעאן ונגד הציבור הערבי" עוד אמר טיבי כי המפגינים דורשים את שחרור גופתו של אבו אל-קיעאן ללא כל תנאי, לצד הדרישה המתחייבת להקמת ועדת חקירה ממלכתית.

יו״ר הרשימה המשותפת ח״כ איימן עודה אמר במהלך ההפגנה כי: ״הגיעו לפה היום מעל לעשרת אלפים אנשים בדרישה חד משמעית להקמת ועדת חקירה שתחשוף את מסכת האינטרסים והשקרים של נתניהו, ארדן והמשטרה. השר גלעד ארדן שלא פיספס אף מיקרופון ביום הפינוי בשביל לשקר, להסית וללבות את הלהבות חייב להתפטר לאלתר".

מפגינים צועדים, היום בערערה AHMAD GHARABLI/אי־אף־פי

מפגינים מול רכב ההתזה המשטרתי, היום AHMAD GHARABLI/אי־אף־פי

יעל נוי, תושבת הגליל המערבי, שהגיעה להפגין אמרה כי "לא יכולתי להישאר בבית. אני מרגישה שאני חייבת בתור יהודיה להפגין סולידריות עם המגזר הערבי , הם לא יכולים להלחם את המלחמה הזאת בלעדינו". דוניה עאמר, מפגינה שהגיעה עם חברותיה מכפר קאסם קראה גם היא לסולידריות עם תושבי אום אל-חיראן. "זה הדבר הכי בסיסי שאנחנו יכולים לעשות כדי לעזור להם", אמרה, "הם חיו באוירה קשה, זה הבית והארץ שלהם גם. אנחנו דורשים מהממשלה שתפסיק את הריסת הבתים וההרג".

ח"כ ח"כ יוסף ג'בארין (הרשימה המשותפת) אמר בתום ההפגנה: "אפשר לראות את הכעס והתסכול בעיני הצעירים. אני חש תחושות קשות בקרב הציבור הערבי והעתיד נראה להם קודר עם הממשלה הזאת. חשוב בתקופה הזאת שנקים תנועת זכויות אדם יהודית ערבית שתאבק מול מדיניות הממשלה". ג'בארין הוסיף כי "הצעירים בוואדי ערה כמעט כל יום משתמשים בכביש 6 ורואים מול עיניהם איך מקימים עיר חדשה (חריש) עם בתים מפוארים ותשתיות... רואים מול עיניהם את האפליה והמדיניות הגזענית".

מפגינים בוואדי ערה, היום AHMAD GHARABLI/אי־אף־פי

על ההפגנה היום ועל צעדי מחאה נוספים החליטה ביום חמישי ועדת המעקב של ערביי ישראל. חברי הוועדה החליטו בין היתר לבנות מחדש את 15 המבנים שנהרסו ביישוב הבדואי ולארגן ביום שני הקרוב שיירת מכוניות שתצא מקלנסווה לקרית הממשלה בירושלים.

אמש דווח בערוץ 10 כי אל-קיעאן נפגע משני קליעים: אחד מהם פגע ברגלו הימנית, ואחד מהם בבית החזה. לפי הדיווח, מתוצאות ראשוניות של הדו"ח שהועברו למשטרה ולמח"ש נראה כי אחד הקליעים פגע בברכו הימנית וייתכן שהירי התרחש טרם האיצה המכונית. הקליע השני פגע בעורק בבית החזה וגרם לדימום פנימי, שארך בין 20 דקות לחצי שעה - עד שהביא למותו של אבו אל-קיעאן מאיבוד דם. לפי הדיווח, מבצעי הנתיחה במכון לרפואה משפטית קבעו כי אם אל-קיעאן היה מקבל טיפול ראשוניבשטח ומועבר לבית החולים היה ניתן להציל את חייו.

מוקדם יותר היום דווח כי משפחתו של אבו אל-קיעאן עתרה לבג"ץ בבקשה להחזיר לה את גופתו באופן מידי. העתירה הוגשה באמצעות מרכז עדאלה ומרכז אלמיזאן. דיון בעתירה יתקיים ביום שני הקרוב.
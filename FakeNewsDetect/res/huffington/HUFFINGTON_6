La Commissioni Grandi Rischi: "Possibili forti scosse future nel Centro Italia". Ma in Abruzzo c'è il rischio di nuove valanghe
Il Centro Italia rischia di vivere una nuova emergenza legata al maltempo e a nuove forte scosse di terremoto. Dopo la sequenza sismica che si è abbattuta sull'Abruzzo e sulle regioni limitrofe, causando l'incidente della slavina a Rigopiano, infatti, la Commissione Grandi rischi lancia un nuovo allarme sulla possibilità che non sia finita qui.

"Ad oggi non ci sono evidenze che sia in esaurimento la sequenza sismica nell'Appennino Centrale iniziata con il terremoto dello scorso 24 agosto e proseguita con altre scosse il 26 ed il 30 ottobre e, da ultimo, il 18 gennaio". Riunitasi ieri sera, la Commissione ha messo in guardia su possibili nuovi eventi ancora più intensi nelle zone vicine agli epicentri, fino ad una magnitudo 6-7.

In particolare sarebbero le tre aree contigue alla faglia principale, responsabile della sismicità in corso, ad essere messe in guardia, pur non avendo registrato terremoti recenti di grandi dimensioni. Questi segmenti - localizzati rispettivamente sul proseguimento verso Nord e verso Sud della faglia del Monte Vettore-Gorzano e sul sistema di faglie che collega le aree già colpite dagli eventi di L'Aquila del 2009 e di Colfiorito del 1997 - rappresentano "aree sorgente di possibili futuri terremoti".

Ma c'è di più: i recenti eventi hanno prodotto "importanti episodi di fagliazione superficiale che ripropongono il problema della sicurezza delle infrastrutture critiche, quali le grandi dighe" fa sapere la Commissione. I terremoti verificatisi dal 24 agosto ad ore, infatti, sono tutti riconducibili a una singola sequenza sismica che può essere considerata, secondo la Commissione, "tipica dell'attività sismica appenninica, e come tale aspettata sulla base della storia sismica e del contesto sismo-tettonico regionale".

Nel frattempo, però, la Protezione Civile e Comando Unità Tutela Forestale Ambientale e Agroalimentare hanno lanciato l'allarme per la possiblità che altre 4 valanghe si stacchino dalle montagne abruzzesi, dopo quella avvenuta sul Gran Sasso. Il rischio sull'Appennino abruzzese sarebbe 4 su 5 (Forte). "Il rischio è forte anche su tutti i pendii caratterizzati da una pendenza superiore ai 30 gradi ed in particolare dove la copertura boschiva è particolarmente rada o assente" aggiungono poi Protezione civile e Comando Forestale.

Proprio a causa dell'allarme valanghe, 35 persone sono state evacuate in provincia di Chieti nella serata di venerdì 20

I militari della stazione Parco di Fara San Martino hanno infatti provveduto all'evacuazione di 12 abitazioni.

Errani: Non sottovalutiamo disagi ma pensiamo al dopo

"I cittadini stanno vivendo disagi che non possiamo sottovalutare": commenta dalla Dicomac di Rieti Vasco Errani - commissario straordinario del Governo per la ricostruzione - la situazione che gli ultimi giorni gli abitanti del Centro Italia stanno vivendo. "Per loro stiamo lavorando e lavoriamo per ricostruire".

"Il nostro compito - prosegue poi il politico - è anche guardare al dopo, lo dobbiamo fare con celerità ma legalità e trasparenza non sono pratiche burocratiche, riguardano il futuro dei nostri figli".
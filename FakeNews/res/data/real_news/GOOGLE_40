"בתי החולים 'ביקור חולים' ו'משגב לדך' נוהלו על ידי מי שאינם רופאים - וקרסו"
ההסתדרות הרפואית והמדינה הגישו אתמול (יום ד') לבג"צ את תגובותיהן לעתירתה של מנהלת קרן המחקרים במרכז הרפואי "וולפסון" בחולון, איריס לוונשטיין-לוי, המבקשת לאפשר לה לגשת למכרז לניהול בית החולים - על אף שאינה רופאה.

בדיווח הבוקר בעיתון הכלכלי "דה מרקר" מפורטות ההתנגדויות של הר"י ושל הממשלה לאפשר את ההתמודדות. "מתן אפשרות למי שאיננו רופא להתמודד במכרז ולנהל בית חולים ממשלתי הוא צעד בלתי סביר באופן קיצוני", נכתב בתשובת הר"י, "מכיוון שרק רופא כשיר מקצועית להעריך את ההחלטות הרות הגורל שמנהל בית חולים מקבל מדי יום".

משרד הבריאות: "אין הצדקה לדרוש התמחות במינהל רפואי כתנאי לניהול בית חולים שעה שמי שאיננו רופא יכול להיבחר לתפקיד זה"

לדברי הארגון, "העתירה מבקשת לקעקע את יסודות ניהול בתי החולים הציבוריים, שנוהלו עשרות שנים על ידי רופאים תוך הנחלה והטמעה מלמעלה של ערכים ועקרונות רפואיים במוסד שליבת פעילותו מתן טיפול רפואי".

עוד טוענת ההסתדרות הרפואית בתגובתה, כך מדווח העיתון, כי "בתי החולים 'ביקור חולים' ו-'משגב לדך' שנוהלו על ידי מי שאינם רופאים קרסו, נסגרו ומאוחר יותר סופחה פעילותם לגורמים אחרים. המרכז הרפואי 'הדסה' נכנס לראשונה למצב של הקפאת הליכים עת נוהל על ידי מי שאינו רופא. גם 'לניאדו', המנוהל על ידי מי שאיננו רופא, נמצא בשנים האחרונות במצב כלכלי קשה מאד".

"דה מרקר" מציין כי ארבעת בתי החולים הללו אינם בתי חולים ממשלתיים ומעולם לא קיבלו כספים מהמדינה כפי שמקבלים בתי חולים ממשלתיים שנכנסו לגירעון. בדיווח נכתב, כי "הדסה" נוהל במשך עשרות שנים על ידי רופאים, כאשר המנהל שאליו מתייחסת ההסתדרות הרפואית, אביגדור קפלן, מונה כדי להבריא את בית החולים לאחר קריסתו הפיננסית.

בדיון הראשון שהתקיים בנושא בנובמבר בבג"צ העיר השופט מני מזוז: "במדינת ישראל אין הוראה הקובעת שמנהל בית חולים צריך להיות רופא. אם כך, אין בסיס חוקי לשלול זאת. הניהול הוא עקב אכילס של מערכת הבריאות".

עוד נמסר בדיווח, כי ההסתדרות הרפואית טוענת בתגובתה כי "העותרת מבקשת ליצור את הרושם השגוי והמטעה שניהול בתי החולים בישראל כיום לוקה בחסר, אבל מחקרים שהעותרת עצמה ציינה בעתירתה תומכים במסקנה ההפוכה". התגובה מפרטת שורה של מחקרים שנערכו ברחבי העולם, מהם עולה כי ניהול בתי חולים בידי רופאים עדיף מניהול על ידי מנהלים מקצועיים שאינם רופאים.

לפי תשובת הר"י לבג"ץ, "גם במדינות מערביות שבעבר העדיפו למנות מנהלים שאינם רופאים יש נטייה הולכת וגוברת לגייס רופאים למשרות ניהול בכירות בבתי חולים, ולהקנות לרופאים מובילים כישורים ניהוליים — מהלך שישראל מובילה שנים ארוכות".

לפי הדיווח, בתגובת המדינה נכתב, כי גם אם לפי החוק יש אפשרות למנות מנהל שאיננו רופא לבית חולים, כשלצדו מנהל רפואי, אין זה אומר שלמדינה חובה לפתוח את המכרזים למי שאינם רופאים. עוד טוענת המדינה כי לא בית המשפט צריך להחליט מי כשיר להתמודד לתפקיד, אלא גורמי המקצוע. "יש להבטיח כי לתפקיד הבכיר של מנהל בית חולים ממשלתי ימונה רופא שהוא גם בעל הכשרה מתאימה בתחום הניהול. המדינה משקיעה רבות כדי לפתח כישורי ניהול בקרב רופאים המיועדים לתפקידי ניהול, בין היתר באמצעות הוספת תנאי סף של התמחות במינהל רפואי", נכתב.

לפי תשובת המדינה, ניהול "דו־ראשי" – על-ידי מנהל שאיננו רופא ולצדו מנהל רפואי - "עלול לגרום לבזבוז כספי, להארכת משך זמן קבלת ההחלטות ולהכבדת הנטל הביורוקרטי עד לפגיעה בתפקוד של בית החולים".

העיתון גם מסר את תגובת משרד הבריאות בהקשר לעתירה: "אין הצדקה לדרוש התמחות במינהל רפואי כתנאי לניהול בית חולים שעה שמי שאיננו רופא יכול להיבחר לתפקיד זה. פגיעה בתוכניות שמפעיל משרד הבריאות לעידוד ולטיפוח השדרה הניהולית במערכת הבריאות תשפיע על כלל הניהול הרפואי במערכת הבריאות, מעבר לבתי החולים הממשלתיים".

הדיון בבג"צ אמור להתקיים בחודש הבא.
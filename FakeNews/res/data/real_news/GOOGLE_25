בליל שבת: בני זוג חרדים נפצעו באורח קשה בשריפה בשכונת רמות
אחרי פיצוץ: השריפה השתוללה בשתי דירות סמוכות בבניין ברחוב פרנקפורטר • כוחות ההצלה פינו מהדירה גבר נוסף שנפצע בינוני ושלושה ילדים שפונו במצב קל • איש איחוד הצלה: "נגרם נזק רב לדירות השכנים ולכלי רכב שחנו בסמיכות" • גורמים בשכונה: "לקח לכוחות ההצלה זמן רב להגיע"

בזני זוג חרדים – בת 36 ובן 37 – נפצעו באורח קשה בשריפה שפרצה בליל שבת ברחוב פרנקפורטר בשכונת רמות בירושלים. כוחות ההצלה פינו מהזירה גבר נוסף שהה בבית ונפצע באורח בינוני, ושלושה ילדים שפונו במצב קל.

השריפה, שפרצה בשעה 2:00 אחר חצות הלילה השתוללה בשתי דירות סמוכות בבניין.

שישה צוותי כיבוי פעלו בשריפה שפרצה בדירה הממוקמת בקומה ראשונה בבניין. הצוותים, בפיקודו של טפסר אייל כהן, מפקד כבאות והצלה ירושלים, סרקו את הבניין אחר לכודים או נפגעים, כיבוי את השריפה, ואוורורו את הבניין מהעשן הרב שהצטבר בו.

תושבי שאר הדירות בבניין פונו.

מדיווחים ראשוניים עולה, כי ככל הנראה השריפה פרצה בעקבות דליפה מפלטת גז – שגרמה לפיצוץ.

להב אורן אברהמי, קצין כיבוי שפעל במקום: "לפני שעה קלה הוזנקנו לשריפה מפותחת בדירה ככל הנראה בעקבות פיצוץ נפחי. נזק כבד נגרם לדירה ובסיום השריפה נחקור כיצד היא פרצה, והאם ואיך נגרם הפיצוץ.

"בנוסף, כוחות מד"א ירושלים פינו מהמקום מספר נפגעים משתי דירות, בהם בני משפחה עם ילדים קטנים".

מאיחוד הצלה נמסר: מתנדבי רפואת חירום של איחוד הצלה העניקו בליל שבת סיוע רפואי ראשוני לגבר ואשה במצב קשה, לגבר שנפצע בינוני ולשלושה ילדים במצב קל בשריפה בבניין מגורים ברחוב פרנקפורטר בירושלים.

שוקי בקר, מתנדב ביחידת האופנועים של איחוד הצלה, סיפר בצאת השבת: "בסיוע פרמדיק איחוד הצלה ומתנדבים נוספים שגרים בסמיכות למקום הענקנו טיפול רפואי ראשוני לנפגעים שסבלו מכוויות ושאיפת עשן. לוחמי אש פעלו בזירה לבדיקת נסיבות השריפה ולכיבוי הלהבות. נגרם נזק רב לדירות השכנים ולכלי רכב שחנו בסמיכות".

מהדסה עין כרם נמסר בצאת השבת: "אל יחידת הטראומה פונו בלילה שני נפגעים משריפה בשכונת רמות. בת 36 ובן 37, שניהם במצב קשה אך יציב. מטופלים כעת ביחידה לטיפול נמרץ כשהם מונשמים ומורדמים".

בהערכת מצב במקום שקיים מפקד מרחב ציון במשטרה, הוא ציין כי מדובר באירוע קשה – שבאורח נס לא היו בו נפגעו נוספים. "ההגעה המהירה של כלל הכוחות הביאה לסיומו של האירוע ולמניעה פגיעה בנוספים. במקביל לחקירת נסיבות האירוע הכוחות יפעלו במקום ככל שידרש".

תושבים בשכונה טענו במוצאי שבת, כי משום ש"מדובר בשכונה עם כתובות מסובכות. לקח לכוחות ההצלה זמן רב להגיע".

באיחוד הצלה אמרו בתגובה לחרדים10: "חבל שלא התקשרו 1221 למוקד של איחוד הצלה. הכוננים שלנו, המתגוררים בשכונה, מכירים היטב את המקום".
למען נשים, נגד טראמפ: חצי מיליון מוחים בוושינגטון נגד הנשיא הנכנס
חצי מיליון בני אדם מרחבי ארצות הברית הגיעו היום (שבת) לדרום הבירה וושינגטון לצעדת נשים נגד נשיא ארצות הברית דונלד טראמפ - כל עולה מהערכת הרשויות בעיר. צעדת הנשים בוושינגטון נערכת במחאה על התבטאויותיו של טראמפ לאורך הקמפיין שביזו נשים, מהגרים ומוסלמים, והטענות נגדו להטרדה מינית. ביממה האחרונה נערכו מאות הפגנות דומות ברחבי העולם.

קיראו עוד ב"גלובס"

צעדת הנשים, שצפויה להיות אירוע המחאה הגדול ביותר בהקשר הזה, מפנה זרקור אופוזיציוני חריף נגד הנשיא הנכנס, בתקופה שבאופן מסורתי אמורה להיות "ירח הדבש" של כהונתו. ואכן, על פי סקר משותף לרשת ABC וה"וושינגטון פוסט", הפופולריות של טראמפ היא הנמוכה ביותר שזוכה לה נשיא נכנס מאז שנות ה-70.

"יש הרבה סיבות שארגנו את הצעדה: כדי למחות נגד הממשל הנכנס וחוסר הכבוד הבוטה שלו כלפי נשים ואנשים שאינם לבנים", אמרה ויטני ג'ורדן, בת 28 מניו יורק , שמגיעה להפגנה באמצעות אוטובוס מטעם ארגון הבריאות האמריקני "הורות", נותן החסות הגדול ביותר של צעדת הנשים. "אני רוצה להתנגד לאידאולוגיה של כל מה שהוא מייצג, וללמד את הילדים שלי שאהבה, אמפתיה, כוללנות וגיוון הם מרכיבים חשובים בחברה שלנו", הוסיפה קרלי באקלשב ממיזורי, שתשתתף גם היא בהפגנה.

מוזיקאים וסלבריטאים רבים שהביעו תמיכה ביריבתו הדמוקרטית של טראמפ, הילרי קלינטון, לאורך הקמפיין, צפויים להשתתף בצעדה. מארגנות הצעדה סרגו כובעי "פוסי" (באנגלית: חתול, ואיבר המין הנשי), בהתייחסן להקלטה של טראמפ משנת 2005, שבה הוא נשמע אומר שהוא "תופס נשים באיבר המין".

המחאות נגד טראמפ החלו כבר אתמול, במהלך טקס השבעתו לנשיאות, כאשר קבוצות אקטיביסטים בבירה האמריקנית ניפצו שמשות של חנויות, הציתו כלי רכב והתעמתו עם כוחות המשטרה, שהגיבו נגדם בגז מדמיע ובתרסיס פלפל. המחאות המתמשכות בארצות הברית ביממה האחרונה מבטאות את הכעס העמוק בקרב רבים מהאמריקנים על התנהלות הקמפיין לנשיאות 2016.

אך ההפגנות נגד נשיא ארצות הברית החדש, ובפרט צעדות הנשים, אינן מוגבלות רק למעצמה. ברחבי העולם צעדו נשים נגד טראמפ, וממארגני המחאה נמסר כי יותר מ-670 אירועים דומים נערכו מחוץ לארצות הברית.

כך למשל, מאות נשים וגברים צעדו היום בלונדון, בירת בריטניה, במחאה נגד התבטאויותיו של טראמפ. "אני מודאגת כאישה נכה וכלהט"בית", אמרה לרשת CNN נטלי לה-ברון, בת 34 מבריטניה. "בכנות, אני מפחדת ממה שקורה כרגע. דברים צריכים להשנות".

"אני רק רוצה למחות נגד הגזענות ושנאת הזרים שטראמפ מגבה ומפיץ ברחבי אמריקה והעולם", הוסיפה אנה וובר, מפגינה נוספת בלונדון. "אני רוצה לומר שאנחנו מתנגדים לזה, עבור הילדים שלנו והדורות הבאים". הפגנות נרשמו גם באדינבורו, סקוטלד, שם נצפו מפגינים כשהם לבושים גם הם בכובעים הוורודים.

גם בסידני, אוסטרליה, הפגינו אלפי אנשים למען זכויות נשים ומיעוטים, ונגד השבעתו של טראמפ לנשיאות. על פי ההערכות, כ-5,000 נשים, גברים וילדים צעדו בעיר. "אנחנו רוצים לתמוך בשוויון זכויות ולהתנגד לשנאה ולגזענות שהיו נוכחים כל כך בפוליטיקה בשנה האחרונה", נמסר ממארגני הצעדה בסידני. "אנחנו רוצים לספק הזדמנות לכל מי שזועם או מרגיש במצוקה בגלל האירועים הפוליטיים האחרונים בארצות הברית ובעולם, להביע את מורת רוחם נגד סקסיזם וגזענות". צעדות והפגנות נגד הנשיא האמריקני נערכו גם בצרפת, באיטליה, גרמניה, ספרד, הודו, קרואטיה, אוסטרליה וניו זילנד.
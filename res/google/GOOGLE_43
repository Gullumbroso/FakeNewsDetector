ההסתדרות הרפואית: "מתן אפשרות למי שאינו רופא לנהל בית חולים ממשלתי - צעד בלתי סביר באופן קיצוני"
"מתן אפשרות למי שאינו רופא להתמודד במכרז ולנהל בית חולים ממשלתי הוא צעד בלתי סביר באופן קיצוני, מכיוון שרק רופא כשיר מקצועית להעריך את ההחלטות הרות הגורל שמנהל בית חולים מקבל מדי יום" — כך טוענת ההסתדרות הרפואית בתגובה לעתירה של איריס לוונשטיין לוי, מנהלת קרן המחקרים של וולפסון, לבג"ץ בדרישה לאפשר לה לגשת למכרז לניהול בית החולים על אף שאינה רופאה. אתמול הגישו המדינה וההסתדרות הרפואית את תגובותיהן לבג"ץ, והדיון הקרוב יתקיים בחודש הבא.

לטענת ההסתדרות הרפואית, "העתירה מבקשת לקעקע את יסודות ניהול בתי החולים הציבוריים שנוהלו עשרות שנים על ידי רופאים תוך הנחלה והטמעה מלמעלה של ערכים ועקרונות רפואיים במוסד שליבת פעילותו מתן טיפול רפואי".

עוד טוענת ההסתדרות הרפואית כי "בתי החולים ביקור חולים ומשגב לדך שנוהלו על ידי מי שאינם רופאים קרסו, נסגרו ומאוחר יותר סופחה פעילותם לגורמים אחרים… הדסה נכנס לראשונה למצב של הקפאת הליכים עת נוהל על ידי מי שאינו רופא. גם לניאדו המנוהל על ידי מי שאינו רופא נמצא בשנים האחרונות במצב כלכלי קשה מאד".

ארבעת בתי החולים הללו אינם בתי חולים ממשלתיים, ומעולם לא קיבלו כספים מהמדינה כפי שמקבלים בתי חולים ממשלתיים שנכנסו לגירעון. במקרה של הדסה, היא נוהלה במשך עשרות שנים על ידי רופאים, כאשר המנהל אליו מתייחסת ההסתדרות הרפואית, אביגדור קפלן, מונה כדי להבריא את הדסה לאחר קריסתה הפיננסית.

בדיון הראשון שהתקיים בנובמבר בבג"ץ אמר השופט, מני מזוז, דברים נחרצים המגבים את טענותיה של לוונטשיין. בין השאר אמר כי "במדינת ישראל אין הוראה שקובעת שמנהל בית חולים צריך להיות רופא. אם כך, אין בסיס חוקי לשלול זאת". עוד העיר כי הניהול הוא "עקב אכילס של מערכת הבריאות".

ההסתדרות הרפואית טוענת בתגובה לכך כי "העותרת מבקשת ליצור את הרושם השגוי והמטעה שניהל בתי החולים בישראל כיום לוקה בחסר, אבל מחקרים שהעותרת עצמה ציינה בעתירתה תומכים במסקנה ההפוכה".

איריס לוונשטיין לוי איציק בניונסקי

התגובה מפרטת שורה של מחקרים שנערכו ברחבי העולם, שמהם עולה כי ניהול בתי חולים על ידי רופאים עדיף מניהול על ידי מנהלים מקצועיים שאינם רופאים. "גם במדינות מערביות שבעבר העדיפו למנות מנהלים שאינם רופאים יש נטייה הולכת וגוברת לגייס רופאים למשרות ניהול בכירות בבתי חולים, ולהקנות לרופאים מובילים כישורים ניהוליים — מהלך שישראל מובילה שנים ארוכות", נכתב בתגובה.

נגד ניהול "דו־ראשי"

המדינה ציינה בתגובתה כי גם אם לפי החוק יש אפשרות למנות מנהל שאינו רופא לבית חולים כשלצדו מנהל רפואי, אין זה אומר שלמדינה חובה לפתוח את המכרזים למי שאינם רופאים. עוד טוענת המדינה כי לא בית המשפט צריך להחליט מי כשיר להתמודד לתפקיד, אלא גורמי המקצוע.

עמדת המדינה היא כי יש להבטיח כי לתפקיד הבכיר של מנהל בית חולים ממשלתי ימונה רופא שהוא גם בעל הכשרה מתאימה בתחום הניהול. המדינה משקיעה רבות כדי לפתח כישורי ניהול בקרב רופאים שמיועדים לתפקידי ניהול, בין היתר באמצעות הוספת תנאי סף של התמחות במינהל רפואי.

עוד טוענת המדינה כי ניהול "דו־ראשי" של מנהל שאינו רופא ולצדו מנהל רפואי עלול לגרום לבזבוז כספי, להארכת משך זמן קבלת החלטות, להכבדה של הנטל הביורוקרטי ו"בשורה התחתונה — לפגיעה בתפקוד של בית החולים".

במשרד הבריאות אומרים כי "אין הצדקה לדרוש התמחות במינהל רפואי כתנאי לניהול בית חולים שעה שמי שאינו רופא יכול להיבחר לתפקיד זה", ומזהירים כי "פגיעה בתוכניות שמפעיל משרד הבריאות לעידוד ולטיפוח השדרה הניהולית במערכת הבריאות תשפיע על כלל הניהול הרפואי במערכת הבריאות, מעבר לבתי חולים הממשלתיים".
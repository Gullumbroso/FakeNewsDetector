מילצ'ן רכש עבור שרה נתניהו תכשיטים בשווי 8,600 דולר ב-2004
בני הזוג נתניהו קיבלו מאיש העסקים ארנון מילצ'ן מתנות יקרות ערך כבר ב-2004 - בזמן כהונתו של נתניהו כשר אוצר. כך דיווח הערב (שישי) ערוץ 2. עוד דווח כי על פי ההערכות שוויון של טובות ההנאה שקיבלו נתניהו ורעייתו בפרשת המתנות, המכונה פרשת 1000, נע בין 650 ל-700 אלף שקלים. כמו כן צוין כי חוקרי המשטרה אספו השבוע קבלות ומסמכים חדשים בתיק.

לפי הדיווח, שרה נתניהו פנתה באוגוסט 2004 למילצ'ן וביקשה שיקנה לה סט תכשיטים - שרשרת וצמיד - בחנות שטרן במלון הילטון שבו התאכסן מילצ'ן באותם ימים. מילצ'ן ביקש ממנהלת עסקיו בישראל באותה תקופה ומאשתו אמנדה שירכשו עבור נתניהו את התכשיטים. אולם משנוכחו השתיים לגלות כי מחיר השרשרת 6,265 דולר, ומחיר הצמיד 2,305 דולר החליטו לקנות את השרשרת בלבד, והחבילה נשלחה למשפחת נתניהו. למחרת אמר מילצ'ן למנהלת עסקיו כי נתניהו התקשר ואמר ש"נורא לא נעים לו, אבל נשלחה רק חצי מתנה - הצמיד חסר". בעקבות השיחה הנחה מילצ'ן את העובדת לקנות גם את הצמיד - שעלותו ביחד עם השרשרת היא כ-8,600 דולר.

בני הזוג נתניהו עם מילצ'ן בביתו, ב-2014 (במרכז השחקנית קייט הדסון) אבי אוחיון / לע"מ

הקבלות עבור התשלום על התכשיטים הוצגו במסגרת הדיווח, אך צוין כי מכיוון שהסיפור אירע באוגוסט 2004, חלה עליו התיישנות. עורך הדין שמייצג את משפחת נתניהו, עמית חדד, מסר כי הדבר לא היה ולא נברא: "איננו מתכוונים להשיב לכל האשמת שווא".

מוקדם יותר היום דיווח גידי וייץ ב"הארץ" כי במרבית המקרים מילצ'ן טען כי לא גילה נדיבות ספונטנית, אלא בני הזוג נתניהו הם שדרשו ממנו להעניק להם את טובות ההנאה. וייץ דיווח כי בני הזוג נתניהו השתמשו בשמות קוד בבקשותיהם השונות ממילצ'ן. "ורודים", לפי מעורבים בהתרחשויות, הוא המונח שבו השתמשו כשביקשו לחדש את אספקת בקבוקי השמפניה הוורודה, ו"עלים" היה שם הקוד לתיבות הסיגרים שהזרים מילצ'ן מדי שבועיים לראש הממשלה.

איל ההון סיפר לידידיו כי לא ציפה לכל מחווה שלטונית תמורת התשורות שהעניק. אדם שמכיר את מילצ'ן היטב אמר כי הוא "כבר עשה את הונו", והעריך שהתקשה לסרב לדרישותיו של ראש ממשלה מפני שרצה בקרבה למוקדי קבלת ההחלטות. מילצ'ן עצמו לא התייחס לחשדות בפרשה מאז שדווח ב"הארץ" כי הוא מעורב בה.
חיסול בת"א: שני צעירים נורו למוות בחניון
סכסוכי העבריינים ביפו הגיעו לשכונת נחלת יצחק בתל אביב: שני תושבי תל אביב נרצחו הערב (שבת) בחניון של מגדלי תל אביב, ברחוב תוצרת הארץ בעיר. צילום: משה בן שמחון, אבי כהן, TPS מעט לפני השעה 19:00 הערב, התקבל דיווח על ירי מחניון בקומה מינוס שלוש במגדלי תל אביב. כוחות משטרה רבים שהגיעו למקום ביחד עם מד"א, זיהו את שני צעירים שנורו מטווח קרוב.

לצוותי מד"א לא נותר אלא לקבוע את מותם של השניים. פאראמדיק מד"א נביל חילו, שהגיע למקום סיפר: "ראינו שני גברים במצב אנוש כשהם סובלים מפציעות חודרות בפלג גופם העליון. ניסינו להעניק להם טיפול רפואי אבל הפציעות היו קשות מאוד ובתוך זמן קצר נאלצנו לקבוע את מותם".

בני משפחתם של הנרצחים החלו בזעקות שבר מחוץ למגדלים. דיירים שגרים במגדלים סיפרו הערב כי הם מכירים את אחד הנרצחים, ששוחרר רק לפני כמה חודשים מהכלא, וחששו שדבר כזה יכול לקרות. "לפני מספר חודשים הוא חזר לגור במגדלים, אחרי ששוחרר ממעצר. אנחנו חששנו שמשהו כזה יכול לקרות והילדים שלנו יכולים להיפגע", סיפרו.

שוטרי היחידה המרכזית של משטרת מחוז תל אביב פתחו בחקירה ראשונית, ומהפרטים הראשונים עולה כי שני הנרצחים הם העבריין המוכר ומאבטחו. הם היו בחניון כאשר מתנקש הגיע ומטווח קצר ירה בהם ונמלט מהמקום. אנשי הימ"ר החלו לאסוף את מצלמות האבטחה מכל האזור על מנת לנסות ולאתר בסרטונים את המתנקשים.

כוחות משטרה ואמבולנסים בזירת האירוע // צילומים: גדעון מרקוביץ'
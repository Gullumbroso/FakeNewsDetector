הרב ציטט פסוקים בהשבעת טראמפ וגרר מבול תגובות אנטישמיות
הרב מרווין האייר, מייסד מרכז שמעון ויזנטל בלוס אנג'לס, בירך בטקס ההשבעה של נשיא ארה"ב דונלד טראמפ, אל מול מאות האלפים שהשתתפו באירוע - וגרר אלפי ציוצים ותגובות אנטישמיות: "מה עושה יהודי על המסך שלי? כנראה ברח ממחנה ריכוז" ו"שמישהו יעלה את היהודי הזה באש"

האיור האנטישמי המפורסם - על ראשו של הרב האייר

לראשונה מזה שלושים שנה השתתף רב בטקס ההשבעה של נשיא ארה"ב: הרב מרווין האייר, מייסד מרכז שמעון ויזנטל, בירך בטקס ההשבעה של נשיא ארה"ב דונלד טראמפ אל מול מאות האלפים שהשתתפו באירוע בוושינגטון.

הרב מאייר היה הראשון מבין אנשי הדת שעלו לבימה, כדי לשאת תפילה, מיד בתום הנאום ההיסטורי של הנשיא החדש. הפעם האחרונה בה הוזמן רב לשאת תפילה בטקס השבעה של נשיא הייתה ב-1985, בעת השבעתו השנייה של הנשיא רונלד רייגן.

במהלך הטקס בירך הרב האייר את הנשיא החדש ואמר: "ה' הנצחי, ברך את דונלד ג'יי טראמפ ואת אמריקה, האומה הגדולה שלנו. הנחה אותנו לזכור את מילות תהילים כי 'הזורעים בדמעה ברינה יקצרו'. מכיוון שהחירויות שאנחנו נהנים מהן אינן מוענקות לנצח, ויש לתבוע אותן בחזרה בכל דור".

בהמשך ציטט הרב את הפסוקים: "עַל נַהֲרוֹת בָּבֶל שָׁם יָשַׁבְנוּ, גַּם-בָּכִינוּ, בְּזָכְרֵנוּ אֶת צִיּוֹן… אם אֶשְׁכָּחֵךְ יְרוּשָׁלִָים תִּשְׁכַּח יְמִינִי'".

בשלב זה הופצו אלפי תגובות וציוצים אנטישמיים וגזעניים ברשתות החברתיות למשמע הדברים – בעיקר מפי אמריקנים שצפו בטקס בשידור חי.

כך למשל צוטטו בחדשות 2 תגובות בנוסח: "למה יש יהודי על המסך שלי?"

בתגובה גולש בשם Zardo,' צייץ בחזרה: "הוא ברח מהמחנה (מחנה ריכוז)! שלח אותו לגז לפני שיהיה מאוחר מדי!".

גולש בשם 'Jamal Lick' צייץ: "שמישהו יעלה את היהודי הזה באש". והיה גם: "העיניים שלי נאנסות על ידי כישוף יהודי. אלוקים, תדחפו את הרבי המכשף הזה מהבמה", או: "זה למה אנחנו צריכים את היטלר. מי לעזאזל נותן ליהודי לצאת מהתא" (-תאי הגזים).

גולש אחר הזכיר שוב את התיאוריה האנטישמית כי היהודים הם לא באמת בני אדם ויצורי אנוש רגילים וכתב: "היהודי נעלם מהר אחרי הנאום שלו. להחזיק בצורה אנושית לאורך זמן דורש הרבה אנרגיה".

הקללות והגידופים המכוערים הפכו במהירות גם להאשמות של השתלטות היהודים נוסח גרמניה הנאצית: "היהודים שולטים בארה"ב ובבית הלבן", "היהודים הרסו את אמריקה", אחרים קבלו על כך שיש רב יהודי בטקס ההשבעה, "לאחר שהיהודים תכננו את פיגועי ה-11 בספטמבר".